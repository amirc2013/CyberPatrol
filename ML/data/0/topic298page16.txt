בלונדיניות לא נכחדות: 15 מיתוסים שהופרכו

האם השיער והציפורניים ממשיכים לגדול אחרי המוות, ממה באמת עשויים יהלומים - ומה יגרום מטבע אשר הושלך מראש האמפייר סטייט בילדינג

ישנם מיתוסים שאנו חיים לפיהם שנים ארוכות ואפילו לא מפקפקים באמיתותם. חלקם אף יכולים להשפיע על מהלך חיינו. אך עולם המדע מפריך לא מעט מהם. אתר "ביזנס אינסיידר", בעזרת ויקיפדיה ו-Reddit, ערך רשימה של מיתוסים שהופרכו; להלן כמה מהם.



יהלומים לא נוצרים מפחם דחוס. מרבית היהלומים נוצרים כתוצאה מדחיסה וחום בעומק של כ-150 קילומטר מתחת לפני האדמה, בעוד הפחם נמצא רק כ-3 קילומטרים מתחת לפני האדמה.




מטבע לא קטלני. אם מפילים מטבע מראש האמפייר סטייט בילדינג על מישהו הוא לא יהרוג אותו, שכן הוא מגיע בשיא מהירותו רק ל-80 קמ"ש - לא מספיק כדי להרוג אדם.



בלונדיניות וג'ינג'יות לא נעלמות מהעולם - גנים לא נכחדים. גנים רצסיביים כמו הגנים של שיער בלונדיני או ג'ינג'י, יכולים לעבור מדור לדור מבלי לבוא לידי ביטוי.




שיער וציפורניים לא ממשיכים לגדול אחרי המוות. העור פשוט מתכווץ ולכן נראה כי הם ממשיכים לצמוח.

יען לא טומנת את ראשה בחול. כאשר היא מאוימת - היא פשוט נופלת לקרקע ומעמידה פני מת.

מזון אורגני אינו נקי מחומרי הדברה. פשוט רמות חומרי ההדברה במזון אורגני - ולא אורגני - כה נמוכות עד כי אין מקום לדאגה, על פי משרד החקלאות האמריקאי.



מתח נפשי ומצבי לחץ אינם גורמים ליתר לחץ דם כרוני. גורמים כמו גנטיקה, עישון, ותזונה לא בריאה משפיעים הרבה יותר.



מספר תאי המוח שלנו לא נקבע בעת הלידה. כיום יש הוכחות מדעיות כי אזורים מסוימים במוח ממשיכים לייצר תאים גם בגיל מבוגר.

אנו לא משתמשים רק ב-10% ממוחנו. אנו משתמשים בכל מוחנו לפעולות שונות. אחרת לא היינו יכולים לשרוד.



לדגי זהב יש זיכרון טוב למדי. הם מסוגלים לזכור דברים במשך חודשים שלמים ולא למשך שניות כמקובל לחשוב.



נגיף ה-HIV כנראה לא עבר לבני האדם מקופים דרך מגע מיני כפי שהתפרסם בזמנו אלא מציד הקופים ואכילתם.




חתולים וכלבים לא רואים גוונים של אפור. הם יכולים לראות את הצבעים כחול וירוק. לכלבים שדה ראיה רחב יותר מלבני האדם אך הם לא רואים היטב למרחקים.

אין דבר כזה "זיכרון צילומי" אלא רק זיכרון מצוין. גם אנשים עם זיכרון יוצא מן הכלל לא יכולים לזכור פרטים ברמה של צילום.



ההמבורגרים של מקדונלד'ס כן מסוגלים להרקיב - בתנאים הנכונים של לחות וחום.

גילוח אינו מחזק את שורשי השיער. הוא רק נדמה צפוף יותר משום שאחרי גילוח קצותיו קהים ולא מחודדים.