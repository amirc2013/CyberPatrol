מנגנון אנטיקיתרה. ידע כנראה לנבא את מיקום גרמי השמים בכל תאריך נתון
כאשר הצוללן היווני אליאס סטדיאטוס גילה בשנת 1900 את שרידיה של ספינת מטען ליד חופי האי הקטנטן אנטיקיתרה, היו אלה הפסלים שהיו פזורים על הקרקעית שהותירו בו את עיקר הרושם. הוא עלה לפני המים, הסיר את קסדתו וסיפר בהתלהבות שמצא ערימה של נשים עירומות מתות. המטען היוקרתי של הספינה כלל גם תכשיטים, רהיטים נאים וכלי ברונזה, שחלקם תוארכו למאה הראשונה לפני הספירה. אך התברר כי הממצאים החשובים ביותר היו כמה גושים מאוכלים וירוקים מחלודה. היו אלה שרידיו של מנגנון מכני מורכב.
מנגנון אנטיקיתרה, כפי שהוא מכונה כיום, היה ממוקם במקור בתוך קופסת עץ קטנה, עם חוגות מבחוץ ואוסף גלגלי שיניים בפנים. צילומי רנטגן של השרידים, שבהם אפשר היה להבחין בכ-30 גלגלים שונים, גרמו לדרק פרייס המנוח, היסטוריון של המדעים באוניברסיטת ייל, להסיק שהמכשיר היה מחשב אסטרונומי, שבאמצעותו אפשר היה לנבא את המיקום של השמש והירח בכל תאריך נתון. אך מניתוח חדש של הממצאים עולה שהמכשיר היה מתוחכם יותר משחשב פרייס.
מייקל רייט, אוצר המחלקה להנדסה מכנית במוזיאון למדעים בלונדון, ביסס את הניתוח החדש שלו על צילומי רנטגן מפורטים של המנגנון, תוך כדי שימוש בשיטה המכונה טומוגרפיה ליניארית. שיטה זו מאפשרת להזיז את מקור קרני הרנטגן, את סרט הצילום ואת החפץ הנחקר כך שרק הפרטים של מישור אחד נראים בכל פעם. בניתוח התצלומים שהתקבלו נקבע מיקומו המדויק של כל גלגל וגלגל.
רייט הבחין באום מקובע במרכז הגלגל העיקרי של המנגנון. מכאן הסיק כי מדובר בגלגל מרכזי, שסביבו נעו כל האחרים. מבנה זה העלה את ההשערה שהמכשיר תוכנן כך שישחזר סוג מסוים של תנועה "אפיציקלית". היוונים האמינו ביקום שבמרכזו כדור הארץ, והסבירו את תנועותיהם של גרמי השמים באמצעות מודלים משוכללים שהתבססו על תנועות אפיציקליות. בתנועות אלה, כל גוף מקיף בעיגול נקודה שמקיפה כשלעצמה את כדור הארץ. רייט מצא עדויות לכך שמנגנון אנטיקיתרה שימש כמודל מדויק של תנועות השמש והירח ושל כוכבי הלכת חמה ונוגה.
אמנם, אין היגיון רב בבניית מכשיר לניבוי תנועות השמש, הירח ושני כוכבי לכת בלבד. אבל אם, כפי ששיער רייט, כלל המנגנון שכבה עליונה שאבדה, עשויים היו הגלגלים הנוספים לשמש דגם לשלושת כוכבי הלכת האחרים שעל קיומם ידעו היוונים – מאדים, צדק ושבתאי. כלומר, ייתכן שהמכשיר יכול היה לנבא את מיקומיהם של גרמי השמים הידועים בכל תאריך נתון במידה סבירה של דיוק.
רייט בנה דגם משוער של השעון, שבו המנגנונים של כל גוף שמימי מסתדרים זה על גבי זה בשכבות. השחזור המלא, שפרטיו תוארו במאמר שהופיע במאי האחרון בכתב העת ,Journal Horological מוצג כעת במוזיאון "טכנופוליס" באתונה. על ידי סיבוב כפתור בצד המכשיר אפשר לגרום לגופים השמימיים להתקדם ולסגת, כך שאפשר לקבוע את מיקומיהם בכל תאריך נתון.
המקורות של חלק גדול מהטכנולוגיה המודרנית, מקטרי רכבות ועד רובוטים, שורשיהם בצעצועים המכניים המשוכללים שזכו לעדנה במאה ה-18. צעצועים אלה התפתחו מתוך אומנות בניית השעונים. כעת נראה כי שורשיה של אומנות זו מגיעים עד ליוון העתיקה.

מקור http://he.wikipedia.org/wiki/%D7%9E%...AA%D7%A8%D7%94