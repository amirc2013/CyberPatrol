תודה ל - nivmagnum שנתן את הכתבה.


126 שנים מאז פרשת הרצח המפורסמת בכל הזמנים, באה כנראה לסיומה תעלומת זהותו של ג'ק המרטש. לאחר אינספור תיאוריות קונספירציה ואגדות אורבניות, מתברר כעת כי רוצח היצאניות הנתעב היה ככל הנראה מהגר יהודי
אחרי 126 שנה נמצא סופית ג'ק המרטש.והוא משלנו, לגמרי משלנו. לדמות הבלהות שמככבת במותחני אימה ובסיוטי לילה מאז המאה ה-19 קוראים אהרן קוסמינסקי, והוא לעולם לא היה מצליח לקרוא את אלפי הספרים שנכתבו עליו באנגלית כי ג'ק המרטש, התברר היום כמעט סופית, דיבר רק יידיש.
אם החשיפה הזו לא מרגשת אתכם, תחשבו שפתאום נפתרת סופית תעלומת רצח ארלוזורוב. עכשיו תכפילו במאה. אנגליה, ובעקבותיה הסקוטלנד יארד, אינספור חוקרים והעולם כולו, ניסו לשווא לדעת מי הגבר בסינר העור שאסף פרוצות מהפאבים המזוהמים של מזרח לונדון, לקח אותן לסמטה חשוכה, ללא נורת גז, רצח אותן באכזריות ואז, אחרי חמש תקיפות - נעלם לעד. מי לא היה ברשימת החשודים: הבן של המלכה ויקטוריה, ראש הממשלה, אצילים ונסיכים, נגרים וסנדלרים.ג'ק המרטש משפיע על כל אחד ואחד מאיתנו עד היום. סדרת הרציחות המזוויעות שביצע בסתיו 1888 שינתה לעד את העיתונות. היא הביאה את מדורי הפלילים ואת הסיקור שהפך רוצחים ומשפחות פשע לכוכבים; חוסר האונים המשטרתי הוליד את ז'אנר ספרי הבילוש יחד עם שרלוק הולמס, שהחל בדיוק לצאת לאור. אם המשטרה האמיתית כושלת, שיקום בלש דמיוני, גיבור על, ויילחם בפשע. היא זרעה את זרעי מדינת הרווחה.במשך שנים חשבו שהרוצח הוא בן עשירים מהסיטי של לונדון – המייל הרבוע העשיר ביותר בעולם – שחצה את הכביש לווייטצ'אפל – המייל הרבוע העני ביותר בלונדון – רצח נערות ליווי, שלא היו בדיוק נערות ולא ממש ליוו, ונמלט. אלמלא ג'ק המרטש, אף פעם לא היה מתחיל בלונדון שיקום השכונות המפורסם שאומץ אחר כך במקומות רבים בעולם, וגם אצלנו.והיה כמובן גם עניין היהודים, עם כתובת מסתורית, דו-משמעית, שהאשימה יהודי ברצח ונמחקה מיד כדי למנוע תקרית אנטישמית. סיפור בן יותר ממאה שנים דיבר על עד אחד, אברהם שוורץ, שזיהה את הרוצח אבל לא הסכים להעיד נגדו כי יהודי לא מסגיר יהודי.בדיקת D.N.A של צעיף מזירת הרצח גילתה באיחור של 126 שנה שלא מדובר בבנה של המלכה ויקטוריה, בראש הממשלה או באצילים המקומיים. הרוצח היה סנדלר פסיכופת, חולה רוח ומין, כך ששוב מתברר שלפעמים החידה הרבה יותר מסקרנת מפתרונה. ג'ק המרטש? יענקל'ה המרטש.


נלקח מכתבה בערוץ 2.