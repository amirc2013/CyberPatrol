חמישה מיתוסים קולינריים שאתם עדיין מאמינים להם

למה בעצם אנחנו צורבים את הבשר בתחילתו של כל מתכון? למה ממליחים את המים בבישול הפסטה? למה שמים אורז במלחיות? ומהו החלק החריף באמת בפלפל? השף רוני שובר כמה מיתוסים ומגלה את הפיזיקה והכימיה שמאחורי הקלעים

http://www.haaretz.co.il/food/.premium-1.2784327







לא מעט אגדות אורבניות, מיתוסים ושאר סיפורי עם סובבים סביב מנהגים שכולנו עושים ואולי הגיע הזמן לשים לזה סוף, או לפחות להבין מה מסתתר מאחורי זה. רשימה חלקית:

המיתוס: צריבה של בשר בחום גבוה סוגרת את הנוזלים וגורמת לו להשאר עסיסי







האמת: אין כזה דבר "לסגור" את הסטייק. נהפוך הוא - כל בישול של בשר, כולל צריבה במחבת או גריל, גורמת לחלבונים שבסיבי הבשר להתכווץ ו"לסחוט" החוצה את הנוזלים שביניהם. אז למה בעצם אנחנו צורבים את הבשר בתחילתו של כל מתכון? התשובה הקצרה - בגלל שזה מוסיף (המון) טעם. את התשובה הארוכה מצא כימאי צרפתי בשם לואי-קמיל מאיאר (Maillard) בשנת 1912, אז הוא גילה שבין 140 ל- 165 מעלות צלזיוס מתרחשת תגובה כימית בין חומצות האמינו והסוכרים שנמצאים בחלבון. אותה תגובה יוצרת את הצבע החום בביצה מטוגנת, בלחם ובסטייקים וגם מייצרת חומרים בעלי טעם וריח.

המיתוס: יש להמליח את מי הבישול של הפסטה על מנת שירתחו בטמפרטורה גבוהה יותר

האמת: זהו כנראה השלב שכל מי שזוכר קצת משיעורי הכימיה שלו בתיכון צועק "אבל זה נכון!". אז זהו, שכדי להעלות את הטמפרטורה שבה רותחים המים במעלה אחת בודדת תהיו צריכים כמות כזאת של מלח שתהפוך את הפסטה לבלתי אכילה בעליל. למעשה ריכוז מלח של אחוז אחד יעלה את הטמפרטורה ב 0.17 מעלות בלבד. הסיבה האמיתית שממליחים את המים היא, אם כן, כדי להמליח את הפסטה. זכרו, מלח בסוף הבישול ייתן טעם מלוח מדי ו"שטוח" יותר.

המיתוס: למי בישול הפסטה יש להוסיף שמן כדי שהפסטה לא תדבק







האמת: טוב, זה כבר ממש אבסורדי. מספיק לראות שהשמן צף על פני המים כדי להבין שהוא לא נוגע בכלל בפסטה עצמה. הפסטה נדבקת מכיוון שהעמילן שבה עובר תהליך אשר נקרא ג'לטיניזציה, בו כתוצאה מחום ומים נשברים הקשרים הבין-מולקולריים ומתאפשרים קשרים מימניים חדשים המכילים יותר מים. הקשרים החדשים נוצרים גם בין אטרייה לאטרייה. הדרך הכי טובה להימנע מהידבקות הפסטה היא להעביר אותה אל תוך הרוטב לשלב האחרון של הבישול. כך מנצלים את אותו התהליך בדיוק בשביל להסמיך את הרוטב, במקום בשביל להדביק את האטריות.

המיתוס: הגרעינים הם החלק החריף ביותר בפלפל חריף

האמת: נהפוך הוא. החומר הכימי שהופך את כל זני הפלפלים החריפים (שימו לב, פלפל שחור לא נכלל ברשימה הזו) נקרא קפסאיצין והוא מיוצר בכמה מוקדים בפרי. החלק בעל הריכוז הגבוה ביותר של קפסאיצין נקרא ציפה והוא מורכב מהממברנה הלבנה שנמצאת בחלקו הפנימי של הפלפל. בגרעינים, לעומת זאת, אין קפסאיצין בכלל בפני עצמם. עם זאת, הם עלולים לספוג קפסאיצין בזמן העיבוד מהציפה אליה הם מחוברים

המיתוס: במסעדות נוהגים לשים אורז במלחיות כדי שיספוג את הלחות מהמלח







האמת: זה נכון, אורז יבש הוא היגרוסקופי (אוהב מים). עם זאת, אם הוא היה סופג את הלחות במקום המלח אז באיזשהו שלב הוא היה הופך להיות רווי והיה מאבד את היכולת שלו לספוג עוד לחות. בכל זאת הוא עושה את העבודה מכיוון שכאשר נוצרים גושים במלח הוא שובר אותם כאשר מנערים את המלחיה. אף על פי כן, המנהג הזה ככל הנראה יעלם מן העולם מכיוון שלמלח שולחן מודרני מוסיפים חומר מונע התגיישות כבר במפעל.