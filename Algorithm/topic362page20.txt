ג'רי פלטשר, נהג מונית ניו-יורקי אקסצנטרי, חי בצל תיאוריות קשר ומרבה לשתף בהן את נוסעיו ומכריו, שרואים בו תימהוני מטורף. בוקר בהיר אחד מתדפקים על דלתו סוכנים מסתוריים, לבושים שחור, ומנסים לחסלו. אז מתברר שפלטשר אינו בדיוק סתם פרנואיד מטורלל, אלא רוצח מתוכנת בסגנון "המועמד המנצ'ורי", פרי פרויקט של ה-CIA. 


מל גיבסון

מעטים יודעים שעלילת סרטו של ריצ'ארד דונר "תיאורית הקשר" וקורות הגיבור ג'רי פלטשר מבוססים על פרויקט אמיתי בנוגע לשליטה מוחית, שניהל ה-CIA משך למעלה מעשר שנים, שנודע בשם MKULTRA.

העובדות

ראשיתו של הפרויקט בשנות ה-50', כהמשך לגיוסם של מדעני הרייך השלישי לשירות ארה"ב במסגרת מבצע "מהדק נייר". את הפרויקט הגה ראש הסוכנות באותם ימים, אלן דאלס. בהנחיתו פתחה החטיבה הטכנית של סוכנות הביון האמריקנית, תחת ניצוחו של סידני גוטליב, ראש החטיבה הטכנית של ה-CIA, במחקר ניסויי על האפשרות לשלוט במוחות בני אדם למטרות שונות – כמו ייצור מרגלי-על ורוצחים עפ"י דרישה.

שני פרויקטים שקדמו ל-MKULTRA – "הציפור הכחולה" (Bluebird) שהוגדר כפרויקט יצירת ריבוי אישיויות בכוונה תחילה, ו-"ארטישוק", שעסק בשיטות חקירה ושליפת מידע בחקירות, סללו את הדרך לפרויקט החדש, אשר נפתח בחודש אפריל 1953 .

קהיליית המודיעין האמריקנית האמינה ש-MKULTRA היא התשובה לפרויקטים המקבילים בבריה"מ, קוריאה וסין. מטרת הפרויקט הייתה לפתח נשק שייתן לארה"ב עליונות בלוחמת תודעה. 
עפ"י מסמכים שנחשפו באופן רשמי, כ-150 תת-פרויקטים צמחו מתוך MKULTRA. למרות זאת, מכיוון שמרבית המסמכים הנוגעים בדבר הושמדו 

 בהוראת ראש ה-CIA ריצ'ארד הלמס בשנת 1973, קשה מאד לעקוב אחר מספרם האמיתי ותוצאותיהם.

אחד המסמכים שנשתמרו, משנת 1955, חושף את מימדיו של הפרויקט. מהמסמך עולה שאחת המטרות הייתה הניסיון לעודד חשיבה בלתי רציונאלית ואימפולסיביות-על, כך שהאובייקט לא יתקבל כאמין על-ידי הציבור. מטרות אחרות היו הגברת היעילות המנטאלית והתפיסה, הגברת הסיבולת והיכולת לעמוד בעינויים וחקירות, מחיקת אירועים מהזיכרון ושינוי מבנה האישיות באופן שיאפשר שליטה חיצונית על הנבדק.

קיומו של פרויקט MKULTRA הובא לראשונה לידיעת הציבור הרחב ע"י הקונגרס האמריקני בשנת 1977. ג'ון ק. ואנס, שנפטר לאחרונה, חבר בצוות המפקח הכללי של סוכנות הביון המרכזית, הוא שגילה את דבר קיומו של הפרויקט בשנת 1963, תוך כדי חקירה מקיפה שנערכה בחטיבה הטכנית של ה-CIA. 

חקירת הקונגרס הביאה לחשיפת המסמכים הרלוונטיים. ממשלת ארה"ב הודתה בניסויים שבוצעו ב-96 נבדקים, אך יחד עם זאת ברור שמספר הקרבנות האמיתי גדול בהרבה.







הוין ואנס

השיטה

עפ"י מסמכי ה-CIA שנחשפו, הניסויים בנבדקים כללו שימוש ב-LSD ושאר סמים מעוררי הזיות, בקרינה רדיואקטיבית, היפנוזה, גלי קול, קרינה אלקטרומגנטית, מניעת שינה, בידוד חושי ועוד.

LSD והסמים אחרים ניתנו לעובדי סוכנות, אנשי צבא, רופאים, פקידי ממשלה כדי לבחון את תגובותיהם תחת השפעה. כל זאת – ללא ידיעתם.

באחד המסמכים משנת 1951, תואר ניסוי שבו מהופנטת קיבלה הנחיה, שכשתתעורר עליה להמתין לשיחת טלפון מאדם בשם מסוים, שבמהלך השיחה הרגילה, יאמר מילת קוד כלשהי, שתגרום לה לשקוע במצב טרנס עמוק, תוך כדי שמירה על ערנות מלאה והמשך התנהגות רגילה.

מילת הקוד, שנשתלה במוחה של הנבדקת ההיפנוזה, הפעילה שרשרת אירועים מותנים מראש: הרכבת מתקן שהאמינה שהוא מתקן נפץ והעברתו ליעד בו הוא אמור להתפוצץ.

בניסוי אחר, אף הוא מתועד במסמכי ה-CIA שניצלו מהשמדה, מתואר ניסוי שבו מהופנטת אחת קיבלה הוראה להעיר מהופנטת שנייה. אם לא תצליח להעירה, עליה ליטול אקדח ולהרוג אותה. הנבדקת כמובן לא הייתה מודעת לכך שהאקדח טעון כדורי סרק, לצורך הניסוי.

בשני המקרים, שתי הנבדקות מילאו את ההוראות. 

הנבדקים תוכנתו כך שלאחר המעשה שהתבקשו לבצע לא יזכרו אותו כלל, וגם לא את תהליך התכנות. כך שמעולם לא היו מודעים כלל לכך שעברו היפנוזה.



סידני גוטליב


העושים במלאכה

בפרויקט MKULTRA, השתתפו עשרות רופאים ופסיכיאטרים מרחבי העולם. הפרוייקט נולד, כאמור, כ-פרי מוחו של ראש ה-CIA, אלן דאלס. על הפרויקט ניצח במיומנות סידני גוטליב, פסיכיאטר צבאי וכימאי יהודי, שהצטרף לסוכנות בשנת 1951. כמומחה לרעלים, הועמד בראש החטיבה הטכנית של הארגון. 

גוטליב, שנולד בשם יוסף שניידר, נודע בכינויים "המכשף השחור" ו"מאחז העיניים השפל", פיקח על רקיחת רעלים קטלניים ועל הניסויים בשליטה מוחית. 

גוטליב, היה גרם לכך שאזרחים נטלו LSD וסמים פסיכו-אקטיביים אחרים מבלי שיהיו מודעים לכך, ומימן מחקרים פסיכיאטריים ופיתוח טכניקות לשבירת רוח האדם, כך שיודה בכל דבר. 

בשנת 1960, במסגרת המאבק בקובה, העלה גוטליב את הרעיון לרסס את אולפן הטלוויזיה של קסטרו ב-LSD ולהרוות את נעליו בתאליום, כדי ששיער זקנו ינשור. גוטליב אף היה שותף בתכניות לרצח קסטרו, באמצעות סיגר או עט נובע מורעלים.

גוטליב עמד גם בראש "תכנית פניקס", שהתנהלה בזמן מלחמת וייטנאם, שבו קבוצת פסיכולוגים של ה-CIA ערכה ניסויים בשליטה מוחית על עצירים, שהוחזקו בכלא מחוץ לסייגון. 


חבר בכיר נוסף בפרויקט היה ד"ר ויליאם וולטרס סרג'נט. סרג'נט היה פסיכיאטר בריטי וחלוץ ביישום שיטות טיפול פסיכיאטריה כמו תרפיה בתרדמת אינסולין ופסיכו-כירורגיה. סרג'נט הקים מעבדה לניסויים בשליטה מוחית בביה"ח סט. תומאס שבלונדון ושימש כיועץ לחטיבות שירותי הביון הבריטיים MI5 ו-MI6.

סרג'נט היה גם חלוץ בתחום שתילת זיכרונות השווא במטופלים ובשנת 1957 פרסם את ספרו הראשון "מאבק המוחות", שעסק בפסיכולוגיה של שטיפות המוח.



לי הרווי אוסוולד

הקורבנות האמיתיים?

האם היה לי הארווי אוסוולד, האיש שהורשע ברצח נשיא ארה"ב ג'ון פיצג'רלד קנדי, תוצר של MKULTRA?

במזכר חסוי של ה-CIA משנות ה-50' תואר מבצע חשאי שבו רוצח שתוכנת בידי הממשלה מחסל בכיר אמריקני ואז מחוסל בעצמו בעודו במעצר. תאור מדויק של האירועים שהתרחשו מספר שנים מאוחר יותר, כאשר אוסוולד עצמו נרצח בידי המתנקש ג'ק רובי, אולי גם הוא קרבן הפרויקט. רובי, שנדון בתחילה למוות, מת בכלא בהמתנה למשפט חוזר. 

מסמכי CIA שהותרו לפרסום מראים, כי אוסוולד שהיה מעורב בעסקי ה-CIA יותר מכפי שהציבור יודע. התנהגותו הביזארית של אוסוולד, תואמת באופן יוצאת מן הכלל תוואי התנהגות של "מרגלי על" מתוכנתים ללא ידיעתם, כפי שתואר בפרוטרוט ע"י מומחה צבאי להיפנוזה.

ספרו של ג'רי לאונרד "הרוצח המושלם", גורס שאוסוולד היה למעשה קרבן של MKULTRA ומספק פרספקטיבה חדשה לפרשת רצח הנשיא קנדי.

ומה לגבי סירחאן סירחאן, רוצחו של רוברט קנדי? מוניר סירחאן משוכנע כי אחיו הינו תוצר של MKULTRA ושתוכנת למטרת הרצח. עפ"י הגרסה הרשמית, רוברט קנדי סיים את נאום הניצחון הסוחף שלו במלון "אמבסדור" שבלוס-אנג'לס, היה בדרכו לצאת החוצה, ואז שלף סירחאן סירחאן אקדח בקוטר 22 מ"מ, ירה בו למוות ופצע ששה אנשים נוספים. 

ראוי לציין כי גרסה זו מלאה בחורים, טעויות וסתירות. כשסירחאן טען במשפטו כי רצח את קנדי בזדון ושזמם לעשות זאת במשך 20 שנה, השופט לא קיבל זאת. תמוהה במיוחד העובדה כי סירחאן הוסיף לטעון בעיקשות ובעקביות, אפילו תחת היפנוזה, כי אין לו כל זיכרון מאירוע הרצח עצמו.


אחרית דבר


למרות שבאופן רשמי MKULTRA הוכרז כפרויקט סגור בשנת 1964, עדויות רבות תומכות בכך שהוא מוסיף להתקיים עד עצם היום הזה, למרות הכחשות הסוכנות. בשנים האחרונות נחשפים עוד ועוד נפגעי ניסויי שליטה מוחית ותביעות בגין ניסויים כאלו מגיעות אל בתי המשפט בארה"ב. 

הטכנולוגיות השתכללו אף הן - לאחרונה(המאמר התפרסם ב-2007) דווח על סם ייעודי חדש שפותח ע"י חוקרים אמריקניים (ללא פירוט מי הם ובאיזו מסגרת הם פועלים), המסוגל למחוק חלקים ספציפיים מהזיכרון. כמו כן, הועלו טענות רבות לגבי שימוש בטכנולוגיות חדישות של גלי קול ואותות סמויים, המועברים בשידורי הרדיו והטלוויזיה, והמושמעות חדשות לבקרים ע"י רופאים, אנשי מדע ואפילו אנשי ממשל אמריקניים. 
נושא השימוש בהיפנוזה, התניה, סמי הזיה וסמי מניפולציית זיכרון כטכניקות לשליטה מוחית ויישומיהן, הוא רחב וקצרה כאן היריעה מלפרטו. את ההיקף האמיתי ותוצאותיו של פרויקט MKULTRA אפשר רק לנחש ואין לדעת עד היכן הגיעה ידה הארוכה של סוכנות הביון המרכזית, במזימות השליטה המוחית שלה. 


לקוח מ: http://www.nrg.co.il/online/15/ART1/625/433.html

אם אראה התעניינות, אחפש עוד מאמרים(גם באנגלית, מקסימום אתרגם בזמני החופשי) על הנושא. חג שמח