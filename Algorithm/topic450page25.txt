משפחת הדובים המצוירת שהוכיחה שהעולמות המקבילים מתמזגים

סערה ברשת - יותר ויותר אנשים מגלים שיש להם זכרונות משותפים שקריים. האם משהו במרקם המציאות משתנה? האם העולמות המקבילים נוזלים אחד לשני? והאם הכל באשמת מאיץ החלקיקים?



הבדל האיות שהוכיח שהעולמות מתמזגים
צילום: ויקיפדיה: Theoldsparkle


סדרת המדע בדיוני מהניינטיז ״גולשים בזמן״ (תרגום נוראי ושגוי ל-״Sliders״) הייתה אולי הראשונה להכיר לדור הנוכחי את רעיון העולמות המקבילים. בסדרה ממציא הסטודנט לפיסיקה קווין מלורי מכשיר למעבר בין ממדים מקבילים, אינסוף יקומים השונים לגמרי או שונים במקצת מהעולם שבו אנו חיים, והוא וחבריו למסע מנסים לחזור לעולמם המקורי ובינתיים עוברים הרפתקאות בעולמות השונים. הכלי התסריטאי ששימש את הכותבים ואת הגולשים לזיהוי עולם הבית שלהם היה שער ביתו של קווין מלורי. אותו שער, הוא תמיד היה מקפיד להסביר, חלוד ותמיד משמיע קול חורק. עזבו שבדיעבד השער שומן והפסיק לחרוק, הרעיון שקיים עולם מקביל שבו הכל זהה לעולמנו מלבד הפרט המזערי והשולי הזה, ובעצם אינסוף עולמות מקבילים עם שינויים כאלו ואחרים, הוא אחד הפרשנויות הנגזרות מתורת הקוונטים של איינשטיין. עד לפה הכל טוב ויפה - עד שנכנסה משפחת דובים מצוירים לתמונה.


ביקום אחר מישהו קורא את הכתבה הזאת ומגרד בראש
צילום: goodmenproject

בעיית דובי ברנשטיין ושתי המיתות של נלסון מנדלה

הרשת גועשת בחודשים האחרונים מפוסט שהעלה סטודנט לפיסיקה בשם ״ריס״ לאתר הפורומים רדיט על ״בעיית דובי ברנשטיין״. ״דובי ברנשטיין״ הם סדרת ספרי ילדים מפורסמת שנכתבה על ידי הזוג סטן וג׳ן ברנשטיין ויצאה לאור על ידי ד״ר סוס החל משנות ה-60 ועד היום. גם סדרת אנימציה המבוססת על עלילות הדובים שודרה במהלך שנות השמונים (בארץ קראו לה "משפחת הדובים") והפכה לפריט נוסטלגיה עבור אנשים בכל העולם.
"ריס״ נזכר בדובים והעלה רעיון שהוביל לשרשור ענק ולפיתוחה של תאוריית קונספירציה מטלטלת. הוא טוען שהוא זוכר בבירור כי משפחת הדובים נקראה משפחת ״ברנשטין״ (Berenstein) ולא ברנשטיין (Berenstain) כפי שהיא מוצגת כיום. הוא היה כה בטוח בזיכרון הזה וגילה שרבים כמוהו מזדהים עם אותו זיכרון מתעתע, עד שהוא פיתח היפותזה מרחיקת לכת שאומרת שמתי שהוא בעשור האחרון מישהו או משהו שיחק עם המציאות הקיימת ושינה את ההיסטוריה רטרואקטיבית. למשל נכון לשנת 1992 משפחת הדובים נקראה ברנשטין, אך בשנת 2012 לאחר עיוות המציאות משפחת ברנשטין הפכה לברנשטיין גם ב-2012 וגם ב-1992 של 2012. מבולבלים? מסתבר שכולם, אך לאט לאט החלו לצוץ עוד ועוד זיכרונות קולקטיבים של אנשים שגילו כי פרטים מן העבר שהיו בטוחים בממשותם התגלו כלא נכונים בכלל. ריס הציע שבאיזשהו שלב בהיסטוריה העולם שלנו התנגש בעולם מקביל אחר ונוצר ערבוב וסטייה קלה בהיסטוריה האנושית, ושאולי גם האנשים מהעולם המקביל מגרדים עכשיו את הראש ותוהים איך זה שמשפחת ברנשטיין שלהם הפכה פתאום לברנשטין?


איפה רמברנט? אולי הוא לא קיים ביקום הזה
צילום: יוטיוב

התופעה הזו של קבוצות בעלות אותם זיכרונות המנוגדים למציאות הממשית קיבלה את השם ״אפקט מנדלה״, לאחר דיונים רבים ברדיט שחשפו את רוחב העניין. האפקט קרוי על שם זכרון קולקטיבי של מספר די גדול של אנשים ש״זוכרים״ בבירור כי נלסון מנדלה, המדינאי ופעיל זכויות האדם הדרום אפריקאי, מת בתא הכלא ביוהנסבורג בשנות ה-80. מנדלה כמובן נפטר רק בשנת 2013, שנים רבות אחרי שחרורו מהכלא וסיום האפרטהייד.


אפקט מנדלה. הוא לא מת בכלא בשנות ה-80?
צילום: getty images

פיונה ברום שהקימה את האתר www.mandelaeffect.com, מספרת כי לפני כעשור בזמן שהייתה בכנס מדע פנטזיה על דרקונים (כן, כן), גילתה לתדהמתה שעוד אנשים, זרים גמורים לה, הם בעלי אותו זיכרון של מותו המוקדם מאוד של מנדלה. היא מספרת שעד אותו רגע הייתה בטוחה שהזיכרון הבדוי הזה ייחודי רק לה, במין טעות מוזרה של המוח שלה שיצר עבורה זיכרון כה מוחשי שהיא אפילו זוכרת את תשדירי החדשות, הלוויה ואת אשתו הבוכה על ארונו. במשך שעות הם דנו בזיכרון השקרי והמשותף שלהם ובמהרה גילו עוד רצף של זיכרונות שקריים המשותפים לכולם. ברום מודה שחלק מהזיכרונות יכולים להיות תוצר של טעויות של המוח האנושי המייצר זיכרונות בדויים, מחלות נפש או פשוט תשדירי חדשות מטעים, אך העקביות והתוכן של חלקם מעלה שאלות מערערות.
זכרונות שבדינו:

רבים מהאנשים רואים בזיכרונות האלו את עצם ההוכחה לכך שהמציאות שלנו מתערבבת כל הזמן עם מציאויות מקבילות ומשתנה בהתאם. ישנם זיכרונות בדויים שכיחים במיוחד, למשל הסברה כי ארה"ב מורכבת מ-52 או 51 מדינות (זיכרון שגם כותב שורות אלה שותף לו), אלא שבמציאות ישנן ״רק״ 50 מדינות בארה״ב. ישנם כאלה שבטוחים שווילס גובלת בסקוטלנד (לא נכון), או שמדינות כמו ניו זילנד, אוסטרליה, סרי לנקה, הונדורס ואחרות נמצאות במיקומים גאוגרפים שונים. 


רק 50 מדינות? אתם בטוחים?

הנה עוד כמה דברים שהמון אנשים בטוחים שקרו אחרת:
הוריקן קתרינה קרתה באפריל 2005. האמת: אוגוסט 2005.

סופת הוריקן קתרינה, ניו אורלינס
צילום: חדשות 2


הטבח בתיכון קולמביין בקולורדו התרחש בשנת 1996. לא נכון - הוא התרחש ב-1999.

טבח תיכון קולומביין
צילום: Getty Images


המורד האלמוני הידוע כ״איש הטנק״ מכיכר טיאנאנמן אכן נדרס ונמחץ למוות על ידי הטנק מולו עמד. אלא שבמציאות הצליח לעצור את הטנק מרחק קצר ממנו.

הייתה קיימת גרסה ניסיונית במיקום אחר לדיסניוורלד גם באורלנדו, לפני שהפארק המוכר נפתח.

רוצים לבקר גם בגרסה הניסיונית
צילום: Beyond My Ken, ויקיפדיה


יש גם לא מעט אנשים מפורסמים שמתו בתאריכים שונים או עדיין בחיים, כמו פטריק סוויזי שחלק זוכרים שהצליח לנצח את מחלת הסרטן, ולא נפטר ממנה בשנת 2009 כפי שקרה במציאות. נסיבות מותו של מרטין לות׳ר קינג ג׳וניור משתנות, ויש כאלו שחושבים שהוא נרצח בירי מטווח קרוב ולא מרובה צלפים מרוחק כפי שקרה.

אחד חי בעולם מקביל, השני מת בשניהם
צילום: Getty Images


או מוחמד עלי שעדיין איתנו אך רבים זוכרים כי נפטר, וכך גם הנרי ווינקלר, פונזי מהסדרה ״ימים מאושרים״.

מוחמד עלי והנרי וינקלר - עדיין איתנו
צילום: Getty Images


חלק בטוחים שניל ארמסטרונג נפטר שנה לפני שבאמת נפטר ב-2013, ושהוא התייחס למישהו בשם ״מר גורסקי״ במסעו המפורסם לירח, דבר שמעולם לא קרה.

ניל ארמסטרונג, למה שכל כך הרבה אנשים יזכרו את השם "מר גורסקי"?
צילום: AP


חלק זוכרים רגעים מוזרים בתרבות הבידור שמעולם לא קרו, כמו מותה של הדמות צ׳קוטי מ״מסע בין כוכבים: ווייג׳אר״, וחזרתו הבלתי מוסברת מספר פרקים לאחר מכן. או ששמה של הסדרה ״ציידי הרוחות״ היה במקור TAPS. בעולם מקביל הזמרת קייטי פרי נקראת, תחזיקו חזק, קייט פרי. פיצוץ מוחי!

קייט פרי?! לא תודה


מאיץ חליקיקים או ממזג עולמות?


תפסיקו לנסות להביא לסוף העולם בבקשה
צילום: חדשות 2


ברום מנסה למצוא באתרה דפוסים משותפים כדי למצוא הסבר לתופעה הביזארית הזו. בפורומים הקונספירטורים כבר טוענים כי אולי מדענים ביצעו לא נכונה את אחד מניסוייהם והביא את הנזילות הזו שבין הממדים. יש שמאמינים כי האסטרונאוטים הביאו איתם משהו שהשפיע על מרקם הזמן והמרחב במסעותיהם בחלל, ואילו אחרים טוענים שפרוייקט מאיץ החלקיקים CERN שבז׳נבה הוא האחראי לעיוות המציאות.
אנחנו היינו מנפנפים את ההשערות האלו בגיחוך, אלא שלפני שלושה ימים התפרסמה באתרי חדשות המדע ידיעה מוזרה על כוונתם של מדעני המאיץ לבצע שורה של ניסויים כדי לגלות ממדים מקבילים חבויים. חשוד מאוד. מה שדי מלחיץ הוא שוב הכוונה ליצור חורים שחורים מזעריים כדי לגלות את אותם ממדים. כזכור עם הקמתו של המאיץ ב-2008, הוגשה תביעה לבית המשפט האירופאי לזכויות אדם לסגירתו המיידית של המאיץ, העלול לפני הטענה, לגרום לסוף העולם על ידי יצירת חור שחור שיגדל ויבלע את העולם. כיום, מדעני המאיץ עדיין מתעקשים לא לרדת מהרעיון של החורים השחורים ואולי זאת באמת אשמתם שבגללם הזיכרונות שלנו התפקששו לגמרי. תפסיקו לשחק לנו בפיזיקה של הקיום שלנו, תפסיקו לנסות להביא לסוף העולם, ובבקשה אל תשלחו אותנו לעולם שיש בו זמרת בשם קייט פרי!